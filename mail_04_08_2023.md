---
layout: default

# for seo twitter card
image: /assets/logo.png
twitter:
  card: summary
---

## Email od Terky z 4.8.2023

Vážení zájemci o komunitní pěstování,

mám milou povinnost Vás seznámit s průběhem budování komunitní zahrady v Uhříněvsi a s tím souvisejícími aktuálními informacemi. Jsem součástí koordinačního týmu, který vzešel z červnové schůzky zájemců o komunitní zahradničení, organizací Kokoza, která s budováním pomáhá, a zástupci naší MČ. Co je tedy ohledně naší zahrady nového?

V průběhu srpna bude Kokoza na objednávku městské části zahradu budovat do její počáteční podoby. V rámci této fáze by měl být srovnán terén, postaven plot s vjezdovou bránou, vybudováno prvních 16 záhonů, kůlna na nářadí a také malé posezení se stolem a dvěma lavicemi. Dále pak nádrž na vodu a kompostér. Tohle všechno by mělo být hotovo do konce srpna a pak už pomalu můžeme začít se zkušebním provozem.

Začátkem září bychom rádi uspořádali druhou schůzku s Vámi, kdo jste měli o účast v zahradě zájem. Předběžný termín je čtvrtek 7.9. v pozdně odpoledních hodinách - potvrzení termínu i s přesným časem včas pošleme. Naším hlavním cílem setkání je se s Vámi vzájemně seznámit, prohlédnout si zahradu a předběžně zjistit počet vážných zájemců o pěstování. Z toho pak bude vycházet i budoucí realizace dalších záhonů, pokud by počátečních 16 nestačilo. Dále bychom se rádi domluvili na dalších činnostech, které nás při chodu zahrady určitě čekají. Budeme rádi za každý Váš nápad a pomoc s budováním zahrady.

Naše zahrada také potřebuje název - pokud byste měli nějaký nápad, neváhejte si ho buď na setkání připravit, nebo nám ho klidně rovnou napsat. Návrhy budeme sbírat a na setkání můžeme vybrat finální. Tento email - mimo jiné kanály - bude sloužit ke komunikaci s Vámi. Prozatímní název je KZ Uhříněves a pod tímto názvem najdete i (zatím) soukromou skupinu na Facebooku, kam se můžete přihlásit. My tam budeme postupně přidávat příspěvky o pokračování prací na zahradě, dalších setkáních, nebo také něco málo o nás, členech koordinačního týmu, abyste věděli, kdo je kdo :). Kdyby se k nám do týmu chtěl ještě někdo z Vás přidat, rádi se o úkoly spojené se zahradou podělíme :)

Pokud máte nějaké otázky, neváhejte je poslat buď na email, nebo přes facebook. Co budeme vědět, rádi zodpovíme.

Těším se na viděnou

za koordinační tým

Terka

## Kontakty a informace o srazu

- [Domovská stránka]({{ '/' | relative_url }})